<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>《离骚》</title>
<link type="text/css" rel="stylesheet" href="css.css">

<body>

<div class="container">
  <div class="content">
  <h1 align="left"><a href="index.html">返回</a></h1>
    <h1 align="center">《离骚》</h1>
    <p>帝高阳之苗裔兮，朕皇考曰伯庸。<br />
      摄提贞于孟陬兮，惟庚寅吾以降。<br />
      皇览揆余初度兮，肇锡余以嘉名：<br />
      名余曰正则兮，字余曰灵均。<br />
      纷吾既有此内美兮，又重之以修能。<br />
      扈江离与辟芷兮，纫秋兰以为佩。<br />
      汨余若将不及兮，恐年岁之不吾与。<br />
      朝搴阰之木兰兮，夕揽洲之宿莽。<br />
      日月忽其不淹兮，春与秋其代序。<br />
      唯草木之零落兮，恐美人之迟暮。<br />
      不抚壮而弃秽兮，何不改乎此度?<br />
    乘骐骥以驰骋兮，来吾道夫先路！</p>
    <p>昔三后之纯粹兮，固众芳之所在。<br />
      杂申椒与菌桂兮，岂惟纫夫蕙茞！<br />
      彼尧、舜之耿介兮，既遵道而得路。<br />
      何桀纣之猖披兮，夫惟捷径以窘步。<br />
      惟夫党人之偷乐兮，路幽昧以险隘。<br />
      岂余身之殚殃兮，恐皇舆之败绩！<br />
      忽奔走以先后兮，及前王之踵武。<br />
      荃不查余之中情兮，反信谗而齌怒。<br />
      余固知謇謇之为患兮，忍而不能舍也。<br />
      指九天以为正兮，夫惟灵修之故也。<br />
      曰黄昏以为期兮，羌中道而改路！<br />
      初既与余成言兮，后悔遁而有他。</p>
    <p>余既不难夫离别兮，伤灵修之数化。<br />
      余既滋兰之九畹兮，又树蕙之百亩。<br />
      畦留夷与揭车兮，杂杜衡与芳芷。<br />
      冀枝叶之峻茂兮，愿俟时乎吾将刈。<br />
      虽萎绝其亦何伤兮，哀众芳之芜秽。<br />
      众皆竞进以贪婪兮，凭不厌乎求索。<br />
      羌内恕己以量人兮，各兴心而嫉妒。<br />
      忽驰骛以追逐兮，非余心之所急。<br />
      老冉冉其将至兮，恐修名之不立。<br />
      朝饮木兰之坠露兮，夕餐秋菊之落英。<br />
      苟余情其信姱以练要兮，长顑颔亦何伤。<br />
      掔木根以结茞兮，贯薜荔之落蕊。</p>
    <p>矫菌桂以纫蕙兮，索胡绳之纚纚。<br />
      謇吾法夫前修兮，非世俗之所服。<br />
      虽不周于今之人兮，愿依彭咸之遗则。<br />
      长太息以掩涕兮，哀民生之多艰。<br />
      余虽好修姱以鞿羁兮，謇朝谇而夕替。<br />
      既替余以蕙纕兮，又申之以揽茝。<br />
      亦余心之所善兮，虽九死其犹未悔。<br />
      怨灵修之浩荡兮，终不察夫民心。<br />
      众女嫉余之蛾眉兮，谣诼谓余以善淫。<br />
      固时俗之工巧兮，偭规矩而改错。<br />
      背绳墨以追曲兮，竞周容以为度。<br />
      忳郁邑余侘傺兮，吾独穷困乎此时也。</p>
    <p>宁溘死以流亡兮，余不忍为此态也。<br />
      鸷鸟之不群兮，自前世而固然。<br />
      何方圜之能周兮，夫孰异道而相安？<br />
      屈心而抑志兮，忍尤而攘诟。<br />
      伏清白以死直兮，固前圣之所厚。<br />
      悔相道之不察兮，延伫乎吾将反。<br />
      回朕车以复路兮，及行迷之未远。<br />
      步余马于兰皋兮，驰椒丘且焉止息。<br />
      进不入以离尤兮，退将复修吾初服。<br />
      制芰荷以为衣兮，集芙蓉以为裳。<br />
      不吾知其亦已兮，苟余情其信芳。<br />
      高余冠之岌岌兮，长余佩之陆离。</p>
    <p>芳与泽其杂糅兮，唯昭质其犹未亏。<br />
      忽反顾以游目兮，将往观乎四荒。<br />
      佩缤纷其繁饰兮，芳菲菲其弥章。<br />
      民生各有所乐兮，余独好修以为常。<br />
      虽体解吾犹未变兮，岂余心之可惩。<br />
      女嬃之婵媛兮，申申其詈予，曰：<br />
      「鲧婞直以亡身兮，终然夭乎羽之野。<br />
      汝何博謇而好修兮，纷独有此姱节？<br />
      薋菉葹以盈室兮，判独离而不服。」<br />
      众不可户说兮，孰云察余之中情？<br />
      世并举而好朋兮，夫何茕独而不予听？<br />
      依前圣以节中兮，喟凭心而历兹。</p>
    <p>济沅、湘以南征兮，就重华而敶词：<br />
      启《九辩》与《九歌》兮，夏康娱以自纵。<br />
      不顾难以图后兮，五子用失乎家衖。<br />
      羿淫游以佚畋兮，又好射夫封狐。<br />
      固乱流其鲜终兮，浞又贪夫厥家。<br />
      浇身被服强圉兮，纵欲而不忍。<br />
      日康娱而自忘兮，厥首用夫颠陨。<br />
      夏桀之常违兮，乃遂焉而逢殃。<br />
      后辛之菹醢兮，殷宗用而不长。<br />
      汤、禹俨而祗敬兮，周论道而莫差。<br />
      举贤才而授能兮，循绳墨而不颇。<br />
      皇天无私阿兮，览民德焉错辅。</p>
    <p>夫维圣哲以茂行兮，苟得用此下土。<br />
      瞻前而顾后兮，相观民之计极。<br />
      夫孰非义而可用兮？孰非善而可服？<br />
      阽余身而危死兮，览余初其犹未悔。<br />
      不量凿而正枘兮，固前修以菹醢。<br />
      曾歔欷余郁邑兮，哀朕时之不当。<br />
      揽茹蕙以掩涕兮，沾余襟之浪浪。<br />
      跪敷衽以陈辞兮，耿吾既得此中正。<br />
      驷玉虬以桀鹥兮，溘埃风余上征。<br />
      朝发轫于苍梧兮，夕余至乎县圃。<br />
      欲少留此灵琐兮，日忽忽其将暮。</p>
    <p>吾令羲和弭节兮，望崦嵫而勿迫。<br />
      路漫漫其修远兮，吾将上下而求索。<br />
      饮余马于咸池兮，总余辔乎扶桑。<br />
      折若木以拂日兮，聊逍遥以相羊。<br />
      前望舒使先驱兮，后飞廉使奔属。<br />
      鸾皇为余先戒兮，雷师告余以未具。<br />
      吾令凤鸟飞腾兮，继之以日夜。<br />
      飘风屯其相离兮，帅云霓而来御。<br />
      纷总总其离合兮，斑陆离其上下。<br />
      吾令帝阍开关兮，倚阊阖而望予。<br />
      时暧暧其将罢兮，结幽兰而延伫。<br />
      世溷浊而不分兮，好蔽美而嫉妒。</p>
    <p>朝吾将济于白水兮，登阆风而绁马。<br />
      忽反顾以流涕兮，哀高丘之无女。<br />
      溘吾游此春宫兮，折琼枝以继佩。<br />
      及荣华之未落兮，相下女之可诒。<br />
      吾令丰隆乘云兮，求宓妃之所在。<br />
      解佩纕以结言兮，吾令謇修以为理。<br />
      纷总总其离合兮，忽纬繣其难迁。<br />
      夕归次于穷石兮，朝濯发乎洧盘。<br />
      保厥美以骄傲兮，日康娱以淫游。<br />
      虽信美而无礼兮，来违弃而改求。</p>
    <p>览相观于四极兮，周流乎天余乃下。<br />
      望瑶台之偃蹇兮，见有娀之佚女。<br />
      吾令鸩为媒兮，鸩告余以不好。<br />
      雄鸠之鸣逝兮，余犹恶其佻巧。<br />
      心犹豫而狐疑兮，欲自适而不可。<br />
      凤皇既受诒兮，恐高辛之先我。<br />
      欲远集而无所止兮，聊浮游以逍遥。<br />
      及少康之未家兮，留有虞之二姚。<br />
      理弱而媒拙兮，恐导言之不固。<br />
      世溷浊而嫉贤兮，好蔽美而称恶。<br />
      闺中既以邃远兮，哲王又不寤。<br />
      怀朕情而不发兮，余焉能忍而与此终古？<br />
      索琼茅以筳篿兮，命灵氛为余占之。</p>
    <p>曰：「两美其必合兮，孰信修而慕之？<br />
      思九州之博大兮，岂惟是其有女？」<br />
      曰：「勉远逝而无狐疑兮，孰求美而释女？<br />
      何所独无芳草兮，尔何怀乎故宇？」<br />
      世幽昧以昡曜兮，孰云察余之善恶？<br />
      民好恶其不同兮，惟此党人其独异！<br />
      户服艾以盈要兮，谓幽兰其不可佩。<br />
      览察草木其犹未得兮，岂珵美之能当？<br />
      苏粪壤以充祎兮，谓申椒其不芳。<br />
      欲从灵氛之吉占兮，心犹豫而狐疑。<br />
      巫咸将夕降兮，怀椒糈而要之。<br />
      百神翳其备降兮，九疑缤其并迎。<br />
      皇剡剡其扬灵兮，告余以吉故。</p>
    <p>曰：「勉升降以上下兮，求矩矱之所同。<br />
      汤、禹俨而求合兮，挚、咎繇而能调。<br />
      苟中情其好修兮，又何必用夫行媒？<br />
      说操筑于傅岩兮，武丁用而不疑。<br />
      吕望之鼓刀兮，遭周文而得举。<br />
      宁戚之讴歌兮，齐桓闻以该辅。<br />
      及年岁之未晏兮，时亦犹其未央。<br />
      恐鹈鴃之先鸣兮，使夫百草为之不芳。」<br />
      何琼佩之偃蹇兮，众薆然而蔽之。<br />
      惟此党人之不谅兮，恐嫉妒而折之。<br />
      时缤纷其变易兮，又何可以淹留？<br />
      兰芷变而不芳兮，荃蕙化而为茅。</p>
    <p>何昔日之芳草兮，今直为此萧艾也？<br />
      岂其有他故兮，莫好修之害也！<br />
      余以兰为可恃兮，羌无实而容长。<br />
      委厥美以从俗兮，苟得列乎众芳。<br />
      椒专佞以慢慆兮，樧又欲充夫佩帏。<br />
      既干进而务入兮，又何芳之能祗？<br />
      固时俗之流从兮，又孰能无变化？<br />
      览椒兰其若兹兮，又况揭车与江离？<br />
      惟兹佩之可贵兮，委厥美而历兹。<br />
      芳菲菲而难亏兮，芬至今犹未沬。<br />
      和调度以自娱兮，聊浮游而求女。<br />
      及余饰之方壮兮，周流观乎上下。</p>
    <p>灵氛既告余以吉占兮，历吉日乎吾将行。<br />
      折琼枝以为羞兮，精琼爢以为粻。<br />
      为余驾飞龙兮，杂瑶象以为车。<br />
      何离心之可同兮？吾将远逝以自疏。<br />
      邅吾道夫昆仑兮，路修远以周流。<br />
      扬云霓之晻蔼兮，鸣玉鸾之啾啾。<br />
      朝发轫于天津兮，夕余至乎西极。<br />
      凤皇翼其承旗兮，高翱翔之翼翼。<br />
      忽吾行此流沙兮，遵赤水而容与。<br />
      麾蛟龙使梁津兮，诏西皇使涉予。<br />
      路修远以多艰兮，腾众车使径待。<br />
      路不周以左转兮，指西海以为期。</p>
    <p>屯余车其千乘兮，齐玉轪而并驰。<br />
      驾八龙之婉婉兮，载云旗之委蛇。<br />
      抑志而弭节兮，神高驰之邈邈。<br />
      奏《九歌》而舞《韶》兮，聊假日以偷乐。<br />
      陟升皇之赫戏兮，忽临睨夫旧乡。<br />
      仆夫悲余马怀兮，蜷局顾而不行。<br />
      乱曰：已矣哉！<br />
      国无人莫我知兮，又何怀乎故都！<br />
      既莫足与为美政兮，吾将从彭咸之所居！ </p>
      <h1 align="left"><a href="index.html">返回</a></h1>
  <!-- end .content --></div>
  <!-- end .container --></div>
</body>
</html>
