<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>《荆轲刺秦王》</title>
<link type="text/css" rel="stylesheet" href="css.css">

<body>

<div class="container">
  <div class="content">
  <h1 align="left"><a href="index.html">返回</a></h1>
    <h1 align="center">《荆轲刺秦王》</h1>
    <p>　　秦将王翦破赵，虏赵王，尽收其地，进兵北略地，至燕南界。</p>
    <p>　　太子丹恐惧，乃请荆卿曰：&ldquo;秦兵旦暮渡易水，则虽欲长侍足下，岂可得哉？&rdquo;荆卿曰：&ldquo;微太子言，臣愿得谒之。今行而无信，则秦未可亲也。夫今樊将军，秦王购之金千斤，邑万家。诚能得樊将军首，与燕督亢之地图，奉献秦王，秦王必说见臣，臣乃得有以报太子。&rdquo;太子曰：&ldquo;樊将军以穷困来归丹，丹不忍以己之私，而伤长者之意，愿足下更虑之！&rdquo;</p>
    <p>　　荆轲知太子不忍，乃遂私见樊於期，曰：&ldquo;秦之遇将军，可谓深矣。父母宗族，皆为戮没。今闻购樊将军之首，金千斤，邑万家，将奈何？&rdquo;樊将军仰天太息流涕曰：&ldquo;吾每念，常痛于骨髓，顾计不知所出耳！&rdquo;轲曰：&ldquo;今有一言，可以解燕国之患，报将军之仇者，何如？&rdquo;於期乃前曰：&ldquo;为之奈何？&rdquo;荆轲曰：&ldquo;愿得将军之首以献秦王，秦王必喜而善见臣。臣左手把其袖，而右手揕其胸，然则将军之仇报，而燕国见陵之耻除矣。将军岂有意乎？&rdquo;樊於期偏袒扼腕而进曰：&ldquo;此臣之日夜切齿拊心也，乃今得闻教！&rdquo;遂自刎。</p>
    <p>　　太子闻之，驰往，伏尸而哭，极哀。既已，不可奈何，乃遂盛樊於期之首，函封之。</p>
    <p>　　于是太子预求天下之利匕首，得赵人徐夫人之匕首，取之百金，使工以药 淬之。以试人，血濡缕,人无不立死者。乃为装遣荆轲。</p>
    <p>　　燕国有勇士秦武阳即秦舞阳，在史记中为&ldquo;秦舞阳&rdquo;，年十二，杀人，人不敢与忤wǔ视。乃令秦武阳为副。</p>
    <p>　　荆轲有所待，欲与俱，其人居远未来，而为留待。</p>
    <p>　　顷之未发，太子迟之。疑其有改悔，乃复请之曰：&ldquo;日以尽矣，荆卿岂无意哉？丹请先遣秦武阳！&rdquo;荆轲怒， 叱太子曰：&ldquo;今日往而不反者，竖子也！今提一匕首入不测之强秦，仆所以留者，待吾客与俱。今太子迟之，请辞决矣！&rdquo;遂发。</p>
    <p>　　太子及宾客知其事者，皆白衣冠以送之。至易水上，既祖，取道。高渐离击筑，荆轲和而歌，为变徵之声，士皆垂泪涕泣。又前而为歌曰：&ldquo;风萧萧兮易水寒，壮士一去兮不复还！&rdquo;复为慷慨羽声，士皆瞋目，发尽上指冠。于是荆轲遂就车而去，终已不顾。</p>
    <p>　　既至秦，持千金之资币物，厚遗wèi秦王宠臣中庶子蒙嘉。</p>
    <p>　　嘉为先言于秦王曰：&ldquo;燕王诚振怖大王之威，不敢兴兵以拒大王，愿举国为内臣。比诸侯之列，给贡职如郡县，而得奉守先王之宗庙。恐惧不敢自陈，谨斩樊於期头，及献燕之督亢之地图，函封，燕王拜送于庭，使使以闻大王。唯大王命之。&rdquo;</p>
    <p>　　秦王闻之，大喜。乃朝服，设九宾，见燕使者咸阳宫。</p>
    <p>　　荆轲奉樊於期头函，而秦武阳奉地图匣，以次进。至陛下，秦武阳色变振恐，群臣怪之，荆轲顾笑武阳，前为谢曰：&ldquo;北蛮夷之鄙人，未尝见天子，故振慑，愿大王少假借之，使毕使于前。&rdquo;秦王谓轲曰：&ldquo;起，取武阳所持图！&rdquo;</p>
    <p>　　轲既取图奉之， 发图，图穷而匕首见。因左手把秦王之袖，而右手持匕首揕之。未至身，秦王惊，自引而起，绝袖。拔剑，剑长，操其室。时恐急，剑坚，故不可立拔。</p>
    <p>　　荆轲逐秦王，秦王还柱而走。群臣惊愕，卒起不意，尽失其度。而秦法，群臣侍殿上者，不得持尺兵；诸郎中执兵，皆陈殿下，非有诏不得上。方急时，不及召下兵，以故荆轲逐秦王，而卒惶急无以击轲，而乃以手共搏之。</p>
    <p>　　是时，侍医夏无且以其所奉药囊提轲。秦王方还柱走，卒惶急不知所为。左右乃曰：&ldquo;王负剑！王负剑！&rdquo;遂拔以击荆轲，断其左股。荆轲废，乃引其匕首提秦王，不中，中柱。秦王复击轲，被八创。</p>
    <p>　　轲自知事不就，倚柱而笑，箕踞以骂曰：&ldquo;事所以不成者，乃欲以生劫之，必得约契以报太子也。&rdquo;</p>
    <p>　　左右既前，斩荆轲。秦王目眩良久。</p>
    <h1 align="left"><a href="index.html">返回</a></h1>
  <!-- end .content --></div>
  <!-- end .container --></div>
</body>
</html>
