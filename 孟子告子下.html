<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>《孟子 告子下》</title>
<link type="text/css" rel="stylesheet" href="css.css">

<body>

<div class="container">
  <div class="content">
  <h1 align="left"><a href="index.html">返回</a></h1>
    <h1 align="center">《孟子 告子下》</h1>
    <p>    任人有问屋庐子曰：“礼与食孰重？”</p>
<p>    曰：“礼重。”</p>
<p>    “色与礼孰重？”</p>
<p>    曰：“礼重。”</p>
<p>    曰：“以礼食，则饥而死；不以礼食，则得食，必与礼乎？亲迎则不得妻；不亲迎，则得妻，必亲迎乎？”</p>
<p>    屋庐子不能对，明日之邹以告孟子。</p>
<p>    孟子曰：“于答是也，何有？不揣其本，而齐其末，方寸之木可使高于岑楼。金重于羽者，岂谓一钩金与一舆羽之谓哉？取食之重者与礼之轻者而比之，奚翅食重？取色之重者与礼之轻者而比之，奚翅色重？往应之曰：‘纟兄之臂而夺之食，则得食；不纟，则不得食，则将纟之乎？逾东家墙而搂其处子，则得妻；不搂，则不得妻，则将搂之乎？”</p>
<p>    曹交问曰：“人皆可以为尧舜，有诸？”</p>
<p>    孟子曰：“然。”</p>
<p>    “交闻文王十尺，汤九尺，今交九尺四寸以长，食粟而已，如何则可？”</p>
<p>    曰：“奚有于是？亦为之而已矣。有人于此，力不能胜一匹雏，则为无力人矣；今曰举百钧，则为有力人矣。然则举乌获之任，是亦为乌获而已矣。夫人岂以不胜为患哉？弗为耳。徐行后长者谓之弟，疾行先长者谓之不弟。夫徐行者，岂人所不能哉？所不为也。尧舜之道，孝弟而已矣。子服尧之服，诵尧之言，行尧之行，是尧而已矣。子服桀之服，诵桀之言，行桀之行，是桀而已矣。”</p>
<p>    曰：“交得见于邹君，可以假馆，愿留而受业于门。”</p>
<p>    曰：“夫道若大路然，岂难知哉？人病不求耳。子归而求之，有余师。”</p>
<p>    公孙丑问曰：“高子曰：《小弁》，小人之诗也。”</p>
<p>    孟子曰：“何以言之？”</p>
<p>    曰：“怨。”</p>
<p>    曰：“固哉，高叟之为诗也！有人于此，越人关弓而射之，则己谈笑而道之；无他，疏之也。其兄关弓而射之，则己垂涕泣而道之；无他，戚之也。小弁之怨，亲亲也。亲亲，仁也。固矣夫，高叟之为诗也！”</p>
<p>    曰：“《凯风》何以不怨？”</p>
<p>    曰：“《凯风》亲之过小者也；《小弁》，亲之过大者也。亲之过大而不怨，是愈疏也；亲之过小而怨，是不可矶也。愈疏，不孝也；不可矶，亦不孝也。孔子曰：‘舜其至孝矣，五十而慕。’”</p>
<p>    宋牼将之楚，孟子遇于石丘，曰：“先生将何之？”曰：“吾闻秦楚构兵，我将见楚王说而罢之。楚王不悦，我将见秦王说而罢之。二王我将有所遇焉。”</p>
<p>    曰：“轲也请无问其详，愿闻其指。说之将何如？”</p>
<p>    曰：“我将言其不利也。”</p>
<p>    曰：“先生之志则大矣，先生之号则不可。先生以利说秦楚之王，秦楚之王悦于利，以罢三军之师，是三军之士乐罢而悦于利也。为人臣者怀利以事其君，为人子者怀利以事其父，为人弟者怀利以事其兄，是君臣、父子、兄弟终去仁义，怀利以相接，然而不亡者，未之有也。先生以仁义说秦楚之王，秦楚之王悦于仁义，而罢三军之师，是三军之士乐罢而悦于仁义也。为人臣者怀仁义以事其君，为人子者怀仁义以事其父，为人弟者怀仁义以事其兄，是君臣、父子，兄弟去利，怀仁义以相接也，然而不王者，未之有也。何必曰利？”</p>
<p>    孟子居邹，季任为任处守，以币交，受之而不报。处于平陆，储子为相，以币交，受之而不报。他日，由邹之任，见季子；由平陆之齐，不见储子。屋庐子喜曰：“连得间矣。”问曰：“夫人之任，见季子；之齐，不见储子，为其为相与？”</p>
<p>    曰：“非也；《书》曰：‘享多仪，仪不及物曰不享，惟不役志于享。’为其不成享也。”</p>
<p>    屋庐子悦。或问之。屋庐子曰：“季子不得之邹，储子得之平陆。”</p>
<p>    淳于髡曰：“先名实者，为人也；后名实者，自为也。夫子在三卿之中，名实未加于上下而去之，仁者固如此乎？”</p>
<p>    孟子曰：“居下位，不以贤事不肖者，伯夷也；五就汤，五就桀者，伊尹也；不恶汙君，不辞小官者，柳下惠也。三子者不同道，其趋一也。一者何也？曰，仁也。君子亦仁而已矣，何必同？”</p>
<p>    曰：“鲁缪公之时，公仪子为政，子柳、子思为臣，鲁之削也滋甚；若是乎，贤者之无益于国也！”</p>
<p>    曰：“虞不用百里奚而亡，秦穆公用之而霸。不用贤则亡，削何可得欤？”</p>
<p>    曰：“昔者王豹处于淇，而河西善讴；绵驹处于高唐，而齐右善歌；华周、梁之妻善哭其夫而变国俗。有诸内，必形诸外。为其事而无其功者，髡未尝睹之也。是故无贤者也；有则髡必识之。”</p>
<p>    曰：“孔子为鲁司寇，不用，从而祭，燔肉不至，不税冕而行。不知者以为为肉也，其知者以为为无礼也。乃孔子则欲以微罪行，不欲为苟去。君子之所为，众人固不识也。”</p>
<p>    孟子曰：“五霸者，三王之罪人也；今之诸侯，五霸之罪人也；今之大夫，今之诸侯之罪人也。天子适诸侯曰巡狩，诸侯朝于天子曰述职。春省耕而补不足，秋省敛而助不给。入其疆，土地辟，田野治，养老尊贤，俊杰在位，则有庆；庆以地。入其疆，土地荒芜，遗老失贤，掊克在位，则有让。一不朝，则贬其爵；再不朝，则削其地；三不朝，则六师移之。是故天子讨而不伐，诸侯伐而不讨。五霸者，搂诸侯以伐诸侯者也，故曰，五霸者，三王之罪人也。五霸，桓公为盛。葵丘之会，诸侯束牲载书而不歃血。初命曰，诛不孝，无易树子，无以妾为妻。再命曰，尊贤育才，以彰有德。三命曰，敬老慈幼，无忘宾旅。四命曰，士无世官，官事无摄，取士必得，无专杀大夫。五命曰，无曲防，无遏籴，无有封而不告。曰，凡我同盟之人，既盟之后，言归于好。今之诸侯皆犯此五禁，故曰，今之诸侯，五霸之罪人也。长君之恶其罪小，逢君之恶其罪大。今之大夫皆逢君之恶，故曰，今之大夫，今之诸侯之罪人也。”</p>
<p>    鲁欲使慎子为将军。孟子曰：“不教民而用之，谓之殃民。殃民者，不容于尧舜之世。一战胜齐，遂有南阳，然且不可。”</p>
<p>    慎子勃然不悦曰：“此则滑厘所不识也。”</p>
<p>    曰：“吾明告子。天子之地方千里；不千里，不足以待诸侯。诸侯之地方百里；不百里，不足以守宗庙之典籍。周公之封于鲁，为方百里也；地非不足，而俭于百里。太公之封于齐也，亦为方百里也；地非不足也，而俭于百里。今鲁方百里者五，子以为有王者作，则鲁在所损乎，在所益乎？徒取诸彼以与此，然且仁者不为，况于杀人以求之乎？君子之事君也，务引其君以当道，志于仁而已。”</p>
<p>    孟子曰：“今之事君者皆曰，‘我能为君辟土地，充府库。’今之所谓良臣，古之所谓民贼也。君不乡道，不志于仁，而求富之，是富桀也。‘我能为君约与国，战必克。’今之所谓良臣，古之所谓民贼也。君不乡道不志于仁，而求为之强战，是辅桀也。由今之道，无变今之俗，虽与之天下，不能一朝居也。”</p>
<p>    白圭曰：“吾欲二十而取一，何如？”</p>
<p>    孟子曰：“子之道，貉道也。万室之国，一人陶，则可乎？”</p>
<p>    曰：“不可，器不足用也。”</p>
<p>    曰：“夫貉，五谷不生，惟黍生之；无城郭、宫室、宗庙、祭祀之礼，无诸侯币帛饔飧，无百官有司，故二十取一而足也。今居中国，去人伦，无君子，如之何其可也？陶以寡，且不可以为国，况无君子乎？欲轻之于尧舜之道者，大貉小貉也；欲重之于尧舜之道者，大桀小桀也。”</p>
<p>    白圭曰：“丹之治水也愈于禹。”</p>
<p>    孟子曰：“子过矣。禹之治水，水之道也，是故禹以四海为壑。今吾子以邻国为壑。水逆行谓之洚水，洚水者，洪水也，仁人之所恶也。吾子过矣。”</p>
<p>    孟子曰：“君子不亮，恶乎执？”</p>
<p>    鲁欲使乐正子为政。孟子曰：“吾闻之，喜而不寐。”</p>
<p>    公孙丑曰：“乐正子强乎？”</p>
<p>    曰：“否。”</p>
<p>    “有知虑乎？”</p>
<p>    曰：“否。”</p>
<p>    “多闻识乎？”</p>
<p>    曰：“否。”</p>
<p>    “然则奚为喜而不寐？”</p>
<p>    曰：“其为人也好善。”</p>
<p>    “好善足乎？”</p>
<p>    曰：“好善优于天下，而况鲁国乎？夫苟好善，则四海之内皆将轻千里而来告之以善；夫苟不好善，则人将曰：‘訑々，予既已知之矣。’訑々之声音颜色距人于千里之外，士止于千里之外，则谗谄面謏之人至矣。与谗谄而谀人之人居，国欲治，可得乎？”</p>
<p>    陈子曰：“古之君子何如则仕？”</p>
<p>    孟子曰：“所就三，所去三。迎之致敬以有礼；言，将行其言也，则就之。礼貌未衰，言弗行也，则去之。其次，虽未行其言也，迎之致敬以有礼，则就之。礼貌衰，则去之。其下，朝不食，夕不食，饥饿不能出门户，君闻之，曰：‘吾大者不能行其道，又不能从其言也，使饥饿于我土地，吾耻之。’周之，亦可受也，免死而已矣。”</p>
<p>    孟子曰：“<span class="auto-style1">舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。故天将降大任于是人也，必先若其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。人恒过，然后能改；困于心，衡于虑，而后作；徵于色，发于声，而后喻。入则无法家拂士，出则无敌国外患者，国恒亡。然后知生于忧患而死于安乐也。</span>”</p>
<p>    孟子曰：“教亦多术矣，予不屑之教诲也者，是亦教诲之而已矣。”<p></p>
    <h1 align="left"><a href="index.html">返回</a></h1>
    <!-- end .content --></div>
  <!-- end .container --></div>
</body>
</html>
